---
layout: post
title: কাজী নজরুল ইসলাম: স্মৃতিকথা
category: মুজফফর আহমদ
tags: জীবনী
---
কাজী নজরুল ইসলাম ছোট থেকে স্কুল পালাতেন, পড়াশোনায় ভাল ছাত্র ছিলেন না এমন একটা ধারণা নিয়েই বড় হয়েছি। অথচ তিনি ক্লাসে প্রথম ছিলেন, শুধু তাই নয় সপ্তম শ্রেণী থেকে তার ফলাফলের জন্য তাকে ডাবল প্রমোশন দিয়ে নবম শ্রেণীতে উন্নীত করা হয়। 
লেখার বাইরে তিনি ভাল গাইতেন জানতাম, কিন্তু শুরুর দিকে তিনি যে রবীন্দ্রসঙ্গীত গাওয়ার জন্যে বিখ্যাত ছিলেন, বন্ধুমহলে খ্যাত ছিলেন রবীন্দ্র সংগীতে হাফিজ বলে এটা একেবারেই জানতাম না। 
আরো আশ্চর্য হয়েছি হাওড়া জেলার বাঙালি চটকলের শ্রমিকরা তাকে ধরে নিয়ে গেছেন তার গান আর কবিতা শুনবে বলে! বেশ কিছু শ্রমিক সংগঠন নিয়ম করে তার জন্মদিন পালন করত, এখন "সুধী" সমাজেও যা বিরল বৈ কি! বৈষ্ণব, বাউল বা সুফী সাধক ব্যতীত বাংলার সাধারণ মানুষের মধ্যে এমন করে অন্য কোন কবি/গীতিকার মিশে গেছেন বা সমাদৃত হয়েছেন বলে জানা নেই আমার। 
১৯৬৫ সালে প্রকাশের পর এখন পর্যন্ত ১৫ টি মুদ্রণ বেরিয়েছে বইটির, কোন সাহিত্য সমালোচনা নয়, তার অন্যতম সহচর মুজফফর আহমেদের চোখে দেখা বন্ধু কাজী নজরুল ইসলামকে এখানে পাওয়া যাবে। তথ্যের অত্যাচারটুকু সহ্য করতে পারলে এক কথায় অসাধারণ একটা বই। 