---
layout: post
title: ক্যাম্প
category: মুহম্মদ জাফর ইকবাল
tags: উপন্যাস
---
বছরখানেক আগে, ফেসবুকে সবার পড়া প্রিয় কয়েকটি বই নিয়ে স্ট্যাটাস দেওয়া হচ্ছিলো খুব। সেখানে অনেকের লিস্টেই মুহম্মদ জাফর ইকবালের ক্যাম্পের নাম দেখি। তখন থেকেই পড়ার ইচ্ছা। এ বছর নতুন করে বই পড়া অভ্যাস ফিরিয়ে আনার লক্ষ্যে বইপোকা এপটা যখন ঘাঁটছিলাম, তখনই বইটার সন্ধান পেলাম। সেখান থেকেই পড়া শুরু।

ক্যাম্প অনেক ভাল একটা বই। অন্য রকম একটা বই। অন্য রকম এই কারণে যে বর্ণনা এবং লেখার ধরন বিবেচনা করলে, স্যারের বাকি বইগুলো থেকে এই বইটা অনেক আলাদা। এমনকি মুক্তিযুদ্ধ নিয়ে বাংলা সাহিত্যের অন্য কাজ গুলো বিবেচনায় ও অন্যরকম বলা যায়। মুক্তিযুদ্ধের খুবই সাধারণ এবং ছোট একটা গল্প নিয়ে বইটা। কিন্তু একই গল্প যখন বারবার জালু পাগলা, মইত্যা রাজাকার, পাকিস্তানি সৈন্য এবং মুক্তিযোদ্ধার দিক থেকে বর্ণনা করা হয় তখন গল্পটা আর সাধারণ থাকে না। অসাধারণ হয়ে যায়। জর্জ আর আর মার্টিন এর A song of ice and fire, এরকম ভিন্ন ভিন্ন Point Of View (POV) থেকে বর্ণনা আছে। কিন্তু ক্যাম্প এর গল্পের দৈর্ঘ্যের তুলনায় বর্ণনাকারী সংখ্যা অনেক বেশি। আর সেখানেই লেখকের কারিশমা ফুটে উঠেছে। কারণ মূল গল্প খুব ছোট। মুক্তিযোদ্ধা ফজলকে পাকিস্তানিরা ধরে এনে প্রকাশ্যে হত্যা করেছে। এই গল্পটা বারবার বিভিন্ন চরিত্রের দৃষ্টিভংগী থেকে বর্ণানা করার পর শেষে যখন মুক্তিযোদ্ধা ফজলের বর্ণনায় আসে, তখন কি আর কোনো বলার বাকি থাকে?
হ্যা। থাকে। এখানেই লেখকের সার্থকতা। তাই প্রচন্ড আগ্রহ নিয়ে পুরোটাই এক নিশ্বাসে পড়ে ফেলা যায়। মৃত্যুর দ্বারপ্রান্তে দাঁড়িয়ে একজন মানুষ কি ভাববে সেটা আমারো ভাবতে ইচ্ছা করে। এখানে অতিমানব কোনো মুক্তিযোদ্ধার গল্প নাই। রক্তমাংসের এক মুক্তিযোদ্ধাইই বলে, " "।
মুক্তিযোদ্ধা ফজলের অংশটুকু আমাকে ছুঁয়েছে। পড়ার সময় একবার মনেও হয়েছে। আমি হলে এই নিশ্চিত মৃত্যুর আগে কি ভাবতাম? ভাবলাম এই অংশটুকু নিজে নিজে লিখবো নাকি একবার!! আমি হয়তোবা মা এবং দুই বোনকে নিয়ে আরো কয়েকবার ভাবতাম। এই দুর্দিনে ওরা কি নিরাপদ? আমি জানি না। আমার সহযোদ্ধারা হয়তো দেশকে বাঁচাবে। আমার পরিবারকে?

পরিবারের কথা যখন আসলোই তখন গল্পের পরিবারের অংশটুকু আলাপ করি। পরিবারের সাথে কাটানো অংশটুকু প্রচন্ড পরিমানে বাস্তব মনে হয়েছে আমার কাছে। দুবোন যখন জিজ্ঞেস করে, ভাই তুমি কি কাউকে মেরেছে? তখন মা ধমক দিয়ে কথাটা এড়িয়ে যায়। আমার মা-কেও এমন এড়িয়ে যেতে দেখেছি। দু বোন ভাইয়ের সাথে খুনসুঁটি করে। এতদিন পরে ভাইকে দেখেই তাদের প্রথম প্রশ্ন তুমি চুল কাটো না কেন? তোমাকে গুন্ডার মত লাগে। এত বিপদেও মা ছেলেকে ভালমন্দ খাওয়াতে চায়। ছেলের সাথে গল্প করে। মায়ের গল্প শুনলে কে বুঝবে এ দেশের উপর দিয়ে এখন এরকম যুদ্ধ চলছে? প্রত্যেকটা অংশেই যেন আমি আমার আশপাশকে খুঁজে পাই। এমনকি চাচা যখন বলে, দেশ স্বাধীন তোকেই কেন করতে হবে? দেশে আর মানুষ নাই!! পরিবারের এই সত্য বর্ণনার খুব দরকার ছিল। আমাদের সব মা শহীদজননী জাহানারা ইমামের মত সাহসী ছিল না। সব চাচা বা বাবাই ছেলেকে যুদ্ধে পাঠানোর জন্য আগ্রহী ছিল না। আমাদের শংকিত, চিন্তিত বাবা-মায়ের ভীত ছেলেরাই যুদ্ধে গিয়েছিলো। মুক্তিযুদ্ধ শুধু অমানবিক সাহসের গল্প না। মানবিক ভয়কে জয় করে যুদ্ধ করার গল্প। ক্যাম্পের মুক্তিযোদ্ধা ফজলের অংশে এর ষোল আনাই আছে। আমি তৃপ্ত। মুহম্মদ জাফর ইকবালের অন্যতম সেরা বই। কিছু অংশে উনাকে হুমায়ুন আহমেদ এর মতো লেগেছে। বিশেষ করে জালু পাগলার প্রথম অংশের বর্ণনায়। খুব হাসির ছিলো সেই অংশ। কিন্তু মুক্তিযোদ্ধা ফজলের বর্ণনায় এসে উনি উনার মতো। এই অংশটুকু অনেক ভালবেসে লেখা। আমার বন্ধু রাশেদের শেষ দৃশ্যের চেয়েও শক্তিশালী। এমন গল্প আরো লিখেন না কেন?

শেষের অংশে ডক্টর সুরাইয়াকে আমি ভেবেছিলাম ফজলের কোনো এক বোন। সেখানে একটু আশাহত হয়েছি। যাই হোক, জীবনের খুব ক্ষুদ্র অংশ থেকেই সুরাইয়া উৎসাহ পেয়েছে দেখা যায়। সব মিলিয়ে ৫ এ ৫ দেবো এই বইটাকে।